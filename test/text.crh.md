# Vasiyet

    Ölsem, meni kömüñiz
    Ukraynamnıñ bağrına,
    Mezarımnı qazıñız
    Qulan çöl toprağına.
    Bileyim men qurğannıñ
    Köksünde yatqanımnı,
    Diñleyim Dneprniñ
    Quturıp aqqanını.
    Ne vaqıt o duşman qanın
    Ukrayna üzerinden
    Yuvıp keter… tek o zaman
    Turarım men qabrimden —
    Dua etip tek o zaman
    Çıqarım arş-alâğa,
    Oña qadar mende yoqtır
    İşanç Alla-Taalâğa.
    Meni cıyıp, qalqıñız ve
    Üzüñiz buğavlarnı,
    Zalım duşman qanı ile
    Yuvuñız diyarlarnı,
    Ulu, ür bir ailege
    Birleşilgen künlerde.
    Unutmayıp — eyi söznen
    Hatırlañız meni de.
